---
icon: '9'
---

# Statistikkområder

Registerdata dekker et bredt spekter av samfunnsområder. De gir detaljerte og pålitelige opplysninger som kan brukes til å belyse både små og store forskningsspørsmål. I dette kapitlet får du en oversikt over noen av de mest sentrale statistikkområdene innen samfunnsforskningen. I stedet for å liste variabler og tekniske detaljer, gir vi under hvert avsnitt eksempler på hva slags spørsmål som kan belyses, utviklingstrekk dataene kan avdekke, og hvilke forskningsmuligheter som åpner seg når ulike registre kobles sammen. Oversikten er ikke uttømmende, men viser bredden i hva som finnes. De ulike registrene kan alene eller i kombinasjon gi innsikt i alt fra inntektsforskjeller og arbeidsmarkedsdeltakelse til utdanningsforløp, helse og bruk av velferdstjenester. Formålet er å gi deg inspirasjon og retning når du skal vurdere hvilke datakilder som er relevante for akkurat ditt forskningsspørsmål.

## **Demografi**

Registerdata om demografi gir opplysninger om for eksempel en person bor i Norge, alder, kjønn, fødselsdato, bosted, sivilstatus, innvandringsbakgrunn og familiesituasjon. Dette er de mest sentrale bakgrunnsvariablene i samfunnsforskning. Alene gir demografiske data mulighet til å beskrive utviklingstrekk som befolkningsvekst, aldring, flyttemønstre, fruktbarhet og endringer i familietyper. Dette er grunnleggende kunnskap både for statistikkproduksjon og benyttes i planleggingen av offentlige tjenester som barnehager, skoler og helsetjenester.

I forskning blir demografiske kjennetegn ofte brukt som forklaringsvariabler eller kontrollvariabler. Ved å kombinere demografiske data med informasjon fra andre registre, som for eksempel utdanning, inntekt, helsetjenester eller trygdeytelser, kan man undersøke hvordan ulike grupper i befolkningen skiller seg fra hverandre. Slik kan man for eksempel studere:

* om sannsynligheten for å ta høyere utdanning varierer med foreldres utdanningsnivå
* om mottak av helsetjenester eller trygdeytelser utvikler seg ulikt for ulike alders- eller innvandrergrupper
* hvordan flytting mellom kommuner påvirker senere arbeidstilknytning eller utdanningsløp

Demografiske variabler danner dermed fundamentet for å analysere både sosiale forskjeller, livsløpsmønstre og årsakssammenhenger. Registerbaserte analyser, fra enkle frekvenser til avanserte regresjoner, starter ofte med nettopp disse opplysningene.

<mark style="color:orange;">Eksempler eller lenker: (KOMMER EVENTUELT SENERE)</mark>

## **Inntekt og offentlige ytelser**

Registerdata om inntekt og offentlige ytelser kan gi et detaljert bilde av økonomien til personer og husholdninger i Norge. Slike data hentes blant annet fra Skatteetatens skattemeldingsregister, A-ordningen og ulike trygde- og stønadsregistre hos Nav. Her finner man informasjon om lønnsinntekt, næringsinntekt, kapitalinntekter, formue, skattefradrag, samt utbetalinger av ytelser som sosialhjelp, dagpenger, sykepenger, arbeidsavklaringspenger, uføretrygd og alderspensjon. Alene kan de beskrive utvikling i inntektsnivå, ulikhet, fattigdom og mottak av ulike ytelser over tid. I kombinasjon med demografiske eller andre registerdata gjør de det mulig å studere hvordan økonomiske ressurser fordeler seg mellom grupper i befolkningen, for eksempel mellom kvinner og menn, ulike aldersgrupper, personer med forskjellig utdanningsnivå eller innvandrerbakgrunn.

Ved å analysere data om både inntekter og velferdsytelser kan man blant annet undersøke:

* hvordan inntektsfordelingen i befolkningen utvikler seg over tid,
* hvor effektivt velferdsordninger kompenserer for tapt inntekt ved sykdom eller arbeidsledighet,
* hvilke grupper som har størst risiko for vedvarende lavinntekt,
* effekten av politiske reformer, som endringer i barnetrygd, uføreregelverk eller dagpengeordninger,
* overgangene mellom arbeid, trygd og utdanning, som for eksempel hvor mange som vender tilbake til arbeid etter en periode på sykepenger eller arbeidsavklaringspenger, eller hvordan unge som mottar sosialhjelp klarer seg på sikt.

Samlet sett gir registerdata om inntekt og ytelser et presist og helhetlig bilde av økonomiske levekår, og spiller en viktig rolle i analyser av ulikhet, sosiale forskjeller og effekten av velferdspolitikken.

<mark style="color:$danger;">Eksempler eller lenker: (KOMMER EVENTUELT SENERE)</mark>

## **Yrkesdeltakelse og arbeidsmarked**

Arbeidsmarkedsdata gir opplysninger om hvem som er i jobb og om arbeidsforholdet. De viktigste datakildene er Arbeidsgiver- og arbeidstakerregisteret (Aa-registeret), A-ordningen og SSBs registerbaserte sysselsettingsstatistikk. Her finner man informasjon om arbeidstid, stillingsprosent, næring, yrke, lønn og ansettelsesperioder. Dette gjør det mulig å beskrive utviklingen i sysselsettingen, både i befolkningen som helhet og i bestemte grupper.

Alene kan slike data brukes til å analysere sentrale trekk ved arbeidsmarkedet, som vekst i ulike næringer, økningen i deltidsarbeid, kjønnsforskjeller i arbeidslivet eller geografiske variasjoner i yrkesaktiviteten. Det å koble arbeidsmarkedsdata med andre registre, gir muligheter til å besvare en rekke forskningspørsmål, som:

* &#x20;overgangen mellom utdanning og arbeid, og hvor raskt unge etablerer seg i arbeidsmarkedet,
* om de som mottar sykepenger eller andre ytelser/tjenester fra Nav vender tilbake til arbeid, og hvor lenge det eventuelt tar,
* hvordan helsetilstand, utdanning eller familieforhold påvirker yrkesdeltakelsen,
* hvilke grupper som er i størst risiko for å falle ut av arbeidsmarkedet.

Arbeidsmarkedsdata kan altså brukes både til å beskrive tilstanden i arbeidsmarkedet, til å analysere hvilke faktorer som påvirker arbeidstilknytning, og belyse store samfunnsspørsmål som inkludering, arbeidslinjen og omstilling i arbeidslivet.

<mark style="color:$danger;">Eksempler eller lenker: (KOMMER EVENTUELT SENERE)</mark>

## **Utdanning**

Utdanningsdata gir et detaljert bilde av utdanningsnivå og utdanningsløp. Den viktigste kilden er Nasjonal utdanningsdatabase (NUDB), som forvaltes av Statistisk sentralbyrå. NUDB samler informasjon fra grunnskole, videregående opplæring og høyere utdanning, og inneholder både fullførte utdanninger og igangværende studier. Her finner man blant annet opplysninger om utdanningsnivå, type utdanning (kategorisert etter NUS2000), karakterer, start- og sluttdato og overgang fra ett utdanningsnivå til et annet.

Alene gir NUDB mulighet til å beskrive utvikling i utdanningsnivået i befolkningen, og hvordan utdanningssystemet endrer seg over tid når det for eksempel gjelder frafall, gjennomføring og overgangsrater. Når utdanningsdata kobles med andre registre, åpner det for et bredt spekter av forskningsspørsmål. For eksempel kan man studere:

* hvordan utdanning påvirker mulighetene for å få jobb og hvor raskt unge kommer inn i arbeidsmarkedet,
* sammenhenger mellom foreldres utdanningsnivå og barnas utdanningsvalg,
* om personer med ulike utdanningsbakgrunner har ulik risiko for arbeidsledighet eller lavinntekt,
* hvordan helsestatus påvirker progresjon i utdanning eller frafall,
* effekter av utdanningsreformer, som endringer i opptaksregler.

Utdanningsdata fungerer derfor både som utfallsvariabler (når man studerer utdanningsløp) og som bakgrunnsvariabler i analyser av arbeid, inntekt, helse og levekår.

## **Tjenester fra Nav**

Registerdata fra Nav er basert på opplysninger registrert i ulike fagsystemer, som ARENA (oppfølging og tiltak), PESYS (uføretrygd), registre over utbetaling av ytelser som arbeidsavklaringspenger (AAP), uføretrygd, eller kommunenes sosialhjelpsregister. Disse registrene inneholder opplysninger om hvilke tjenester og ytelser personer mottar, og om personene er klassifisert som «arbeidsledige» eller med «nedsatt arbeidsevne» basert hvilket bistandsbehov Nav har vurdert den enkelte har. Alene gir Nav-registre mulighet til å beskrive utviklingen i arbeidsledighet, deltakelse i tiltak, bruken av ulike stønader og omfanget av grupper som står utenfor arbeidslivet.

I forskning åpner Nav-data for et bredt spekter av analyser som kan belyse både samfunnsutvikling og kvaliteten på tjenestene Nav tilbyr. Ved å koble Nav-registre med data om utdanning, inntekt, helse og arbeid kan man for eksempel studere:

* hvorvidt deltakelse i arbeidsmarkedstiltak fører til overgang til arbeid, og for hvilke grupper tiltak fungerer best,
* sammenhengen mellom bruk av helsetjenester og innvilgelsen av helserelaterte ytelser, som AAP eller uføretrygd,
* overganger mellom arbeid, ledighet og trygd, og hvilke faktorer som øker eller reduserer sannsynligheten for å vende tilbake til arbeid,
* regional ulikhet i utenforskap, f.eks. hvorfor enkelte kommuner eller bydeler har høyere andeler unge på ytelser enn andre,
* hvordan regelverksendringer påvirker antallet som mottar en ytelse, som endringer i AAP-varighet eller krav til aktivitetsplikt for sosialhjelp.

Siden Nav-data både beskriver enkeltpersoners kontakt med velferdssystemet kan man ved å koble på opplysninger fra andre registre studere kvaliteten på tjenestene som gis gjennom evalueringer av arbeidsrettede tiltak og politiske reformer. ….

<mark style="color:$danger;">Eksempler eller lenker: (KOMMER EVENTUELT SENERE)</mark>

## **Helse**

Helseregistre gir detaljerte opplysninger om kontakt med helsetjenesten, diagnoser, behandlinger og helserelaterte utfall. De viktigste kildene er blant annet Norsk pasientregister (NPR), Reseptregisteret, Dødsårsaksregisteret, KUHR (fastlegeordningen), og Kreftregisteret. Selv om disse datakildene tradisjonelt brukes innen medisinsk og helsefaglig forskning. Alene kan helsedata gi oversikt over forekomst av sykdommer, behandlingsforløp eller utviklingen i befolkningens helsetilstand.  I kombinasjon med andre registre åpner de imidlertid for et bredt spekter av samfunnsvitenskapelige analyse, som for eksempel arbeidsliv og helse, levekår og sosial ulikhet. For eksempel kan man undersøke:

* hvordan helse påvirker arbeidstilknytning, for eksempel om personer med visse diagnoser har lavere sannsynlighet for å komme tilbake i jobb etter sykefravær,
* sosial ulikhet i helse, ved å analysere hvordan risiko for sykdom varierer etter inntekt, utdanning eller innvandrerbakgrunn,
* sammenhengen mellom helsetjenestebruk og mottak av trygdeytelser, som AAP eller uføretrygd,
* hvordan kroniske sykdommer påvirker utdanningsløp, særlig blant unge.

Helsedata kan dermed brukes til å analysere store samfunnsspørsmål. Når de kobles med data om arbeid og velferd, gir de et presist og helhetlig bilde av hvordan sykdom påvirker menneskers livssjanser, og hvordan helsesystemet, arbeidslivet og velferdsordningene henger sammen.

<mark style="color:$danger;">Eksempler eller lenker: (KOMMER EVENTUELT SENERE)</mark>
