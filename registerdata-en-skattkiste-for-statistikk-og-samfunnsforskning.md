---
icon: '2'
---

# Registerdata – en skattkiste for statistikk og samfunnsforskning

## Registerdata - hva er det?

Du har kanskje lagt merke til at ordet registerdata ofte dukker opp når det beskrives hvilket datagrunnlag som er brukt i statistikk eller forskningsartikler. Ofte blir det bare nevnt i forbifarten, uten noen nærmere forklaring. Det virker å være en slags implisitt forventning om at alle vet hva registerdata er, hvordan de blir til, og hva de kan brukes til. For mange som møter begrepet for første gang, kan det derfor være uklart hva som egentlig ligger i det.

{% hint style="info" %}
Registerdata er opplysninger som samles inn av offentlige myndigheter for å løse praktiske oppgaver i samfunnet, som for eksempel skattlegging, utbetaling av trygdeytelser eller administrasjon av helsetjenester. Selv om hovedformålet er forvaltning, brukes disse dataene også som grunnlag for statistikk og forskning fordi de gir systematisk informasjon om store deler av befolkningen over tid.
{% endhint %}

La oss begynne med noen eksempler på registerbasert statistikk. Hvis du for eksempel går inn på nettsidene til Statistisk sentralbyrå (SSB) for å finne ut hva som er de mest vanlige jentenavnene i Norge, vil rangeringen du finner bygge på data hentet fra Det sentrale folkeregisteret. Dette registeret inneholder opplysninger om alle som bor i Norg, som navn, alder, kjønn, adresse og sivilstatus, og oppdateres løpende. Folkeregisteret er i utgangspunktet etablert for å forvalte personopplysninger som trengs for utstedelse av personnummer, registrering av adresse, og offentlige tjenester som skatt, stemmegivning ved valg og innkalling til vaksinasjon. Når SSB skal lage befolkningsstatistikk, er Folkeregisteret en helt sentral kilde, fordi det gir et komplett bilde av hvem som bor hvor og på hvilket tidspunkt. Dermed kan man lage tall for hvordan befolkningen utvikler seg over tid.

Ønsker du å finne ut hvor mange som lever med lav inntekt i Norge, bruker SSB i hovedsak data fra Skattemeldingsregisteret. Dette registeret inneholder opplysninger om inntekt, skatt og formue for alle skattepliktige personer og husholdninger i Norge. Skattemeldingsregisteret er først og fremst utviklet for å administrere skatteinnkreving og sikre riktig beregning av skatt og avgifter for personer og virksomheter. Ved å kombinere disse tallene med informasjon om husholdningsstørrelse og sammensetning, kan SSB beregne hvor mange som lever under ulike inntektsgrenser, for eksempel EUs lavinntektsdefinisjon. Dette bidrar til verdifull kunnskap om inntektsutviklingen og graden av økonomisk ulikhet i befolkningen.

Lurer du på hvor mange som fullførte en mastergrad i fjor, henter SSB utdanningsdata fra Database for statistikk om høgre utdanning (DBH). Dette er en sentral database som samler inn informasjon fra alle universiteter og høgskoler i Norge, blant annet om studieprogram, gjennomføring og fullføringsgrad. Hensikten med DBH er å gi utdanningsmyndighetene informasjon som trengs for planlegging, styring og finansiering av høyere utdanning, og for å følge opp institusjonenes måloppnåelse. Ved hjelp av disse dataene kan SSB lage oversikter over utdanningsnivå i befolkningen, fordeling mellom fagområder, og hvordan utdanning varierer mellom ulike grupper. Utdanningsstatistikk er viktig for å vurdere kompetanse i arbeidsstyrken og for å planlegge framtidige utdanningstilbud.



**1.      Statistikk over mottak av trygdeytelser**

Nav og Statistisk sentralbyrå (SSB) publiserer jevnlig statistikk over hvor mange som mottar ulike typer trygdeytelser, som uføretrygd, arbeidsavklaringspenger og sykepenger. Disse tallene er hentet direkte fra Navs administrative registre. For eksempel kan man se hvordan andelen uføre varierer mellom aldersgrupper, kjønn, utdanningsnivå og landsdeler.

**2.      Statistikk over sysselsatte Arbeidsmarked – hvor mange er registrert arbeidsledige?**

Når Nav publiserer tall over registrerte arbeidsledige, bygger statistikken på interne registre over personer som har meldt seg som arbeidssøkere. Disse dataene oppdateres løpende, og gjør det mulig å følge endringer i arbeidsledighet fra uke til uke. Man kan også se forskjeller mellom bransjer, regioner og befolkningsgrupper. Dette gir et viktig supplement til arbeidskraftundersøkelsene (AKU), som er basert på spørreundersøkelser.

**3.      Helsestatistikk**

Helsestatistikk fra Norsk pasientregister (NPR) og KUHR-registeret brukes til å lage oversikter over hvor mange som får behandling for ulike sykdommer. For eksempel publiserer Folkehelseinstituttet statistikk over barn og unge med psykiske helseplager, basert på kontakter med fastlege og spesialisthelsetjenesten. Slike data gir innsikt i utvikling over tid og ulikheter mellom grupper og områder.

**4.      Utdanningsstatistikk**

SSB publiserer tall på hvor mange elever som begynner, fullfører eller faller fra i videregående opplæring, basert på registerdata fra det nasjonale utdanningssystemet.

&#x20;

**5.      Inntektsstatistikk: Hvor store er inntektsforskjellene i Norge?**

Inntekts- og formuesstatistikken i Norge bygger på Skattedirektoratets registre, og gir en detaljert oversikt over økonomiske forskjeller i befolkningen. Man kan se fordelingen av inntekt og formue, og følge utviklingen av ulikhet målt ved for eksempel Gini-koeffisienten.]



Registerdata er altså i utgangspunktet ikke laget for statistikkproduksjon. De samles inn for å løse praktiske oppgaver i offentlig forvaltning. Likevel gir disse dataene en unik mulighet til å få oversikt over store deler av befolkningen, og til å følge utviklingen over tid. Ved å bruke data fra registre som Folkeregisteret, Skattemeldingsregisteret og utdanningsdatabaser kan man produsere pålitelig og detaljert statistikk om alt fra befolkningssammensetning til økonomisk ulikhet og utdanningsnivå.

Men registerdata brukes ikke bare til å lage offisiell statistikk. De har også blitt en viktig datakilde for samfunnsforskning. Registerdata kan åpne for analyser av store populasjoner, livsløpsstudier og koblinger mellom ulike samfunnsområder, som utdanning, arbeid, helse og velferd. Nettopp derfor er forståelse for registerdata også viktig for alle som ønsker å bruke dem i egne forskningsprosjekter.



## Hvorfor benytte registerdata til samfunnsforskning?

Når du skal velge datakilde til et forskningsprosjekt, står du ofte overfor et viktig valg: Skal du samle inn egne data gjennom for eksempel en spørreundersøkelse, eller bruke allerede eksisterende registerdata? Begge tilnærmingene har fordeler og ulemper.

### Fordeler ved spørreundersøkelser

Med spørreundersøkelser er at du kan skreddersy spørsmålene direkte til problemstillingen din. Du kan spørre om holdninger, oppfatninger og andre forhold som ikke fanges opp i administrative registre. La oss si at du ønsker å undersøke hvordan personer som har deltatt på et arbeidsmarkedstiltak i Nav opplever egen mestring og motivasjon i etterkant. Slike subjektive erfaringer, som hvor trygg man føler seg på hvilken kompetanse man har eller om man tror tiltaket faktisk økte sjansen for å komme i arbeid, finnes det ingen registre som dokumenterer. I dataverdenen finnes det med andre ord ingen «følelsesregistre». For å få tak i denne typen informasjon kan derfor spørreundersøkelse være mer egnet.

I tillegg gir spørreundersøkelser mulighet for å samle inn data med høy aktualitet. Når du selv styrer datainnsamlingen, kan du stille spørsmål om noe som skjer akkurat nå, for eksempel hvordan folk opplever økonomisk usikkerhet i en pågående krise, eller hva de mener om en ny politisk reform. Registerdata, derimot, krever ofte tidkrevende prosesser før de er klare for forskning. Dataene må hentes ut, kontrolleres, anonymiseres og tilrettelegges, noe som gjør at de ofte er ett eller to år gamle når de blir tilgjengelige. Hvis det er viktig å fange opp ferske utviklingstrekk i samfunnet, kan spørreundersøkelser derfor være et bedre verktøy.

### Ulemper ved spørreundersøkelser

Spørreundersøkelser er en fleksibel og nyttig metode, men de kommer også med noen kjente utfordringer knyttet til datakvalitet. En av de vanligste er at respondenter kan misforstå spørsmålene. Dette skjer særlig når spørsmålene er uklart formulert, eller inneholder faguttrykk som ikke er godt kjent blant folk flest. For eksempel kan et spørsmål som «Har du mottatt helserelaterte ytelser det siste året?» tolkes ulikt av ulike respondenter. Noen tenker kanskje på sykmelding, andre på fastlegetimer, mens noen ikke er sikre på hva «ytelser» betyr.

En annen utfordring er at enkelte respondenter svarer unøyaktig. Det kan skyldes at de ønsker å fremstille seg selv i et bedre lys eller ikke husker riktig. Dette gjelder for eksempel spørsmål som handler om personlig økonomi som inntekt. Mange har problemer med å huske hvor mye de faktisk tjente i fjor, og enda færre har oversikt over nøyaktig hva som inngår i bruttoinntekten, som for eksempel renter, aksjeutbytte eller leieinntekter. Her er det gjort sammenligninger av selvrapportert inntekt med tall fra Skattemeldingsregisteret som viser at de fleste oppgir for lav inntekt når de blir spurt (ref ["Hvor stor var din inntekt i fjor?" - SSB](https://www.ssb.no/inntekt-og-forbruk/artikler-og-publikasjoner/hvor-stor-var-din-inntekt-i-fjor)). Årsaken kan være at de glemmer eller ikke kjenner til hele inntektsgrunnlaget sitt.

I tillegg vil mange la være å svare i det hele tatt, noe som kalles frafall. Dette kan være et problem dersom de som ikke svarer skiller seg systematisk fra dem som deltar, for eksempel hvis yngre personer eller personer med lav inntekt er underrepresentert i svarene. Da kan resultatene bli skjeve og ikke gi et riktig bilde av virkeligheten.

Å gjennomføre spørreundersøkelser kan dessuten være kostbart. Det krever ressurser både i form av tid, penger og personell. Det skal utvikles gode spørreskjemaer, velges et egnet utvalg, distribueres henvendelser (ofte med påminnelser), og ikke minst skal dataene samles inn, kontrolleres og bearbeides. Dessuten krever representerer det å svare en rapporteringsbyrde for deltakerne.\
Informantene skal sette av tid til å lese, forstå og svare på spørsmålene, ofte om temaer de må tenke gjennom og noen ganger lete fram informasjon om. Dette kan oppleves som tidkrevende eller belastende, spesielt når spørsmålene er mange, detaljerte eller oppfattes som sensitive.

I de fleste spørreundersøkelser er det praktisk og økonomisk umulig å samle inn data fra hele befolkningen. Man må derfor basere seg på et utvalg. Selv om dette utvalget kan være representativt for totalbefolkningen, setter det klare begrensninger på muligheten til å splitte opp datamaterialet for å analysere mindre grupper.  Hvis man for eksempel gjennomfører en levekårsundersøkelse blant innvandrere, og ønsker å si noe spesifikt om nyankomne flyktninger, vil det ofte være for få av dem i utvalget til at man kan gjøre egne analyser. Tilsvarende kan det være utfordrende å undersøke unge uføres økonomiske situasjon dersom man bruker data fra en levekårsundersøkelse som er rettet mot et representativt utvalg av hele befolkningen. For eksempel kan det hende at bare et titalls unge uføre deltar, og da blir det vanskelig å si noe sikkert om hvordan denne gruppen har det.

&#x20;

### Fordeler ved registerdata

En stor styrke ved registerdata er at de ofte dekker hele populasjoner, det være seg alle som mottar uføretrygd, alle som er registrert som arbeidsledige, alle som mottar oppfølging fra spesialisthelsetjenesten eller inntekten til hele befolkningen. Dette gir et svært solid datagrunnlag. I stedet for å gjøre antakelser om hvordan et utvalg representerer resten av befolkningen, kan man i mange tilfeller faktisk studere alle i en bestemt populasjon. Dette gir oss som forskere et presist bilde av virkeligheten, uten at resultatene påvirkes av frafall eller utvalgsskjevheter som man ofte må forholde seg til i spørreundersøkelser.

Siden registerdata inkluderer hele populasjoner, gir de også gode muligheter til å studere små eller spesialiserte grupper. Det kan for eksempel være nyankomne flyktninger, unge uføre eller personer med en bestemt type helsetilstand. Slike grupper er ofte for små til å kunne analyseres i vanlige spørreundersøkelser, fordi det rett og slett ikke er nok respondenter fra gruppen i utvalget. Med registerdata får man likevel nok observasjoner til å gjøre egne analyser og si noe meningsfullt om disse gruppene.

Når du bruker registerdata, slipper du å gjennomføre egen datainnsamling. Opplysningene er allerede samlet inn av offentlige etater, som en del av deres forvaltningsansvar. Dette gjør registerdata til en relativt rimelig kilde for forskning. Du trenger verken lage spørreskjemaer, sende ut henvendelser eller følge opp respondenter. Det eneste som gjenstår er å få tilgang til dataene. Dette er en prosess som kan kreve noe tid og innsikt i regelverk, men som likevel ofte er langt mindre kostbar enn å starte en undersøkelse fra bunnen av. \[Kommentar: Men utgiftene til dataleverandør (for eksempel SSB) skal dekkes)

Registerdata er gjerne strukturert etter faste tidspunkter, som måned, kvartal eller år. Det betyr at du som forsker kan få tilgang til data med jevn og konsistent tidsmessig oppdatering. Dette gjør det lettere å sammenligne informasjon over tid, for eksempel hvordan folks inntekt har utviklet seg gjennom ulike faser av livet, eller hvordan sykefravær har endret seg før og etter en reform. Den faste rytmen i datainnsamlingen gir god kontroll over når opplysningene gjelder.

Fordi registerdata er hentet fra allerede eksisterende kilder, påfører de ingen ekstra belastning for dem opplysningene gjelder. Respondentene trenger ikke å sette av tid til å svare på spørsmål eller lete fram informasjon – alt dette er allerede gjort som en del av vanlige administrative prosesser. For forskeren betyr dette at datakvaliteten ikke påvirkes av om folk er villige til å delta eller ikke.

\[«NOTE TO SELF».. UFULLSTENDIG – SKILLE MELLOM SAKSBEHANDLERE OG SAMLING AV INFO GITT FRA INNBYGGERE]

Når personer rapporterer inn opplysninger til det offentlige som gjelder skatt, utdanning eller trygdeytelser, har de ofte sterk motivasjon for å være nøyaktige. Dette er informasjon som kan ha konsekvenser for hva de får utbetalt, hvilke rettigheter de har, eller hva de må betale i skatt. Dermed er det grunn til å tro at dataene i registrene er mer pålitelige enn det man ofte får gjennom selvrapportering i intervjuer, spesielt når det gjelder faktainformasjon som inntekt, arbeid, helsetjenestebruk og utdanning.

### Ulemper ved registerdata

Selv om registerdata har mange fordeler, finnes det også begrensninger som forskere må være oppmerksomme på. Her er noen av de viktigste utfordringene:

Når du bruker registerdata, må du forholde deg til det som faktisk er registrert, ikke det du kunne ønske var registrert. Du kan for eksempel ikke legge til spørsmål om holdninger, motivasjon eller opplevelser, fordi slike subjektive forhold ikke inngår i administrative systemer. Dette begrenser hvilke typer forskningsspørsmål du kan stille. Hvis du for eksempel ønsker å vite hvordan personer opplevde møtet med Nav, eller hvor fornøyde de er med et helsetilbud, finnes det ingen «opplevelsesvariabler» i registerdata, fordi slike data ikke er nødvendige for saksbehandlingen.

Begreper og kategorier i registerdata er ofte utviklet for å dekke behov i offentlig forvaltning, ikke for forskning. Det betyr at variabler kan være definert på måter som ikke passer til forskningsspørsmålene dine. Du må derfor sette deg inn i hva dataene egentlig måler, og hvilke avgrensninger som er gjort. En variabel som sier om en person er «sysselsatt» som er konstruert på bakgrunn av opplysninger fra et administrativt register kan for eksempel bygge på et minimum av inntekt i en bestemt periode, og fange opp folk som jobber bare noen få timer i uka. Hvis du ønsker å undersøke stabil tilknytning til arbeidslivet, må du derfor kanskje kombinere flere opplysninger.

Før registerdata kan brukes til forskning, må de hentes ut, bearbeides og kontrolleres. Dette tar tid, og det betyr at dataene ofte er ett eller to år gamle når de blir tilgjengelige for forskere. For enkelte typer registre er produksjonstiden spesielt lang. For eksempel er inntektsdata fra Skattemeldingsregisteret avhengige av at alle skattytere har levert selvangivelsen, at opplysningene er kontrollert og at ligningen er gjennomført. Dette er en omfattende prosess som gjerne ikke er fullført før sent på året etter inntektsåret. Dermed egner ikke registerdata seg like godt for å studere helt ferske hendelser. Hvis du vil undersøke hvordan husholdningenes økonomi påvirkes av en pågående inflasjonskrise, må du ofte vente lenge før oppdaterte inntektsdata er klare.

Kvaliteten på dataene avhenger av hvor viktig opplysningene er for det administrative systemet. Variabler som er sentrale i saksbehandling, som inntekt, utdanning og trygdeytelser, har som regel høy kvalitet. Men for variabler som bare registreres rutinemessig eller sjeldnere, kan det mangle fullstendighet, nøyaktighet eller stabilitet over tid. Derfor kan en variabel som sier noe om bruk av tolk i helsetjenesten kan være ufullstendig, fordi det ikke er påbudt å registrere dette systematisk, mens inntekt fra arbeid er godt dokumentert, fordi det er viktig for skatt og trygd.

Registerdata gjør det mulig å følge utvikling over tid, men bare dersom registreringsrutinene og regelverket holder seg stabile. Når offentlige systemer endrer hvordan de samler inn, klassifiserer eller rapporterer informasjon, kan det oppstå brudd i dataseriene. Dette gjør det vanskelig å sammenligne tall før og etter endringen, fordi endringene i dataene ikke nødvendigvis gjenspeiler reelle samfunnsendringer. Et brudd kan for eksempel oppstå dersom Nav endrer definisjonen på hvem som regnes som arbeidssøkere. En slik omlegging kan føre til at antallet registrerte ledige faller eller stiger brått, uten at det egentlig har skjedd noe nytt på arbeidsmarkedet. På samme måte kan endringer i vilkårene for å motta en ytelse som uføretrygd, påvirke hvem som inngår i populasjonen. Dersom det blir strengere krav for å få innvilget uføretrygd, kan det føre til færre mottakere, selv om antallet med nedsatt arbeidsevne i befolkningen er uendret. Slike endringer i regelverk eller praksis må derfor alltid tas med i betraktningen når man bruker registerdata i forskning.

Når du skal velge hvilken type data som passer til ditt prosjekt, er det viktig å tenke gjennom både hva du ønsker å finne ut av, og hvilke styrker og svakheter de ulike kildene har. Registerdata og spørreundersøkelser utfyller hverandre, men har ulike forutsetninger og begrensninger. Figuren under gir en oppsummering av de viktigste fordelene og ulempene ved hver metode, som et hjelpemiddel når du skal vurdere hva som egner seg best for dine

|                                                                                                                                                    | Fordeler                                                                                                                                                                                                                            | Ulemper                                                                                                                                                                                                                                                                         |
| -------------------------------------------------------------------------------------------------------------------------------------------------- | ----------------------------------------------------------------------------------------------------------------------------------------------------------------------------------------------------------------------------------- | ------------------------------------------------------------------------------------------------------------------------------------------------------------------------------------------------------------------------------------------------------------------------------- |
| <p><strong>Analyser basert</strong><br><strong>på egen</strong><br><strong>datainnsamling</strong><br><strong>(Spørreundersøkelse)</strong></p> | <p>Tilpasse spørsmål til problemstillinger<br>Aktualitet</p>                                                                                                                                                                       | <p>Visse respondenter</p><ul><li>forstår ikke spørsmålet</li><li>svarer unøyaktig</li><li>svarer ikke (frafall)</li></ul><p>Rapporteringsbyrde Dyrt Lav kvalitet for små grupper</p>                                                                                            |
| <p><strong>Analyser basert</strong><br><strong>på registerdata</strong></p>                                                                       | <p>God dekningsgrad<br>Gode data for små grupper<br>Lave kostnader<br>Data på faste referansetidspunkt<br>Ingen ytterligere rapporteringsbyrde<br>Respondentene svarer omsorgsfullt<br>på administrative viktige spørsmål</p> | <p>Avhengig av begrensninger/definisjoner<br>i de administrative systemene<br>Du kan ikke stille spørsmål selv<br>Lang produksjonstid<br>Endringer i de administrative systemene<br>Lav kvalitet på variabler som er mindre viktig<br>for de administrative systemene</p> |

&#x20;
