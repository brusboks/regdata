---
icon: '5'
---

# Registerbasert statistikk

I Norge er mye av den offisielle statistikken du finner hos Statistisk sentralbyrå (SSB) eller andre etater som Nav …., basert på registerdata. Dette betyr at man ikke samler inn nye opplysninger gjennom spørreundersøkelser, men i stedet henter data direkte fra registrene som er etablert for administrative formål, som for eksempel Folkeregisteret, Skattemeldingen eller Navs interne fagsystemer. Dette kalles registerbasert statistikk, og det har blitt en helt sentral metode for å overvåke, analysere og forstå samfunnsutviklingen.

Utviklingen av registerbasert statistikk i Norge har skjedd gradvis, i takt med økt digitalisering, bedre datainfrastruktur og økende tilgang til administrative registre. Et eksempel på denne utviklingen er overgangen fra spørreundersøkelser til registerdata i produksjonen av folke- og boligtellingene, som tidligere innebar at hele befolkningen måtte fylle ut omfattende skjemaer. Fram til 2001 ble det gjennomført landsdekkende undersøkelser der husholdningene selv rapporterte inn opplysninger om for eksempel boligforhold, utdanning, arbeidsstatus og husholdningssammensetning. Dette var både ressurskrevende og belastende for innbyggerne. Men etter hvert som flere og bedre administrative registre ble etablert, som Folkeregisteret, Eiendomsregisteret, og Utdanningsregisteret, ble det mulig å hente den samme informasjonen uten å spørre folk direkte. Dermed kunne statistikken bygges på allerede innsamlede data. Fra og med 2011 er folke- og boligtellingene i Norge basert utelukkende på slike registre. Det betyr at befolkningen nå slipper å fylle ut skjemaer, og at statistikken likevel blir både rikere og mer pålitelig.

Statistisk sentralbyrå (SSB) har en nøkkelrolle i denne utviklingen. Som nasjonal produsent av offisiell statistikk har de ansvar for å hente inn, kvalitetssikre og sammenstille data fra en rekke kilder. Statistikkloven gir SSB hjemmel til å kreve utlevering av nødvendige opplysninger fra både offentlige og private aktører, så lenge formålet er å lage statistikk. I tillegg til SSB lager også andre offentlige etater, som Nav, Helsedirektoratet og Utdanningsdirektoratet, egne statistikker basert på opplysninger de selv forvalter. Felles for disse statistikkene er altså at de bygger på data som allerede er samlet inn gjennom den daglige driften av velferdsstatens mange tjenester og systemer.

Overgangen til registerbasert statistikk har gjort det mulig å produsere mer presis, hyppig og detaljert statistikk, samtidig som belastningen på befolkningen er redusert. Når man i dag lurer på hvor mange som er arbeidsledige, hvor mange som har mastergrad, eller hva som er de mest populære jentenavnene i landet – da er svaret ofte basert på nettopp registerdata.

La oss begynne med noen eksempler på registerbasert statistikk. Hvis du for eksempel går inn på nettsidene til Statistisk sentralbyrå (SSB) for å finne ut hva som er de mest vanlige jentenavnene i Norge, vil rangeringen du finner bygge på data hentet fra Det sentrale folkeregisteret ([Navnestatistikken – SSB](https://www.ssb.no/befolkning/navn/statistikk/navn)). Dette registeret inneholder opplysninger om alle som bor i Norge, som navn, alder, kjønn, adresse og sivilstatus, og oppdateres løpende. Folkeregisteret er i utgangspunktet etablert for å forvalte personopplysninger som trengs for utstedelse av personnummer, registrering av adresse, og offentlige tjenester som skatt, stemmegivning ved valg og innkalling til vaksinasjon. Når SSB skal lage befolkningsstatistikk, er Folkeregisteret en helt sentral kilde, fordi det gir et komplett bilde av hvem som bor hvor og på hvilket tidspunkt. Dermed kan man lage tall for hvordan befolkningen utvikler seg over tid.

Et annet eksempel på registerbasert statistikk finner du hvis du lurer på hvor mange unge som mottar uføretrygd, og hvilke helseproblemer som ligger til grunn. Disse tallene kan du finne på nettsidene til Nav ([Diagnoser uføretrygd - nav.no](https://www.nav.no/no/nav-og-samfunn/statistikk/aap-nedsatt-arbeidsevne-og-uforetrygd-statistikk/uforetrygd/diagnoser-uforetrygd_kap)). Statistikken bygger på opplysninger hentet fra blant annet Navs saksbehandlingssystem PESYS, som gir informasjon om hvem som er innvilget uføretrygd og hvilke diagnoser som ligger til grunn for innvilgelsen. Formålet med registreringene er blant annet å sikre at utbetalinger skjer i tråd med gjeldende regelverk. Ved hjelp av disse dataene kan Nav gi tall for hvor mange under 30 år som mottar uføretrygd og basert på hoveddiagnoser som er oppgitt, hvor mange som er innvilget ytelsen på grunn av for eksempel psykiske lidelser. På den måten blir saksbehandlingsdata omformet til statistikk som kan brukes til å forstå hvem de unge uføre er og følge utviklingen over tid.

Ønsker du å finne ut hvor mange som fullførte en mastergrad i fjor, kan du SSB gi tall ([Hvor mange har mastergrad i Norge? – SSB](https://www.ssb.no/utdanning/utdanningsniva/statistikk/befolkningens-utdanningsniva/artikler/hvor-mange-har-mastergrad-i-norge)). Disse er tilrettelagt ved hjelp av utdanningsdata fra Database for statistikk om høgre utdanning (DBH). Dette er en sentral database som samler inn informasjon fra alle universiteter og høgskoler i Norge, blant annet om studieprogram, gjennomføring og fullføringsgrad. Hensikten med DBH er å gi utdanningsmyndighetene informasjon som trengs for planlegging, styring og finansiering av høyere utdanning, og for å følge opp institusjonenes måloppnåelse. Ved hjelp av disse dataene lager SSB oversikter over utdanningsnivå i befolkningen, fordeling mellom fagområder, og hvordan utdanning varierer mellom ulike grupper. Utdanningsstatistikk er viktig for å vurdere kompetanse i arbeidsstyrken og for å planlegge framtidige utdanningstilbud.

Disse tre eksemplene viser hvor mangfoldig registerbasert statistikk kan være – fra noe så hverdagslig som navnetoppen, til sentrale spørsmål om velferd, helse og utdanning. Slike statistikker bygger på opplysninger som i utgangspunktet er samlet inn for å løse praktiske oppgaver i offentlig forvaltning, men som også gir verdifull innsikt i hvordan samfunnet utvikler seg. De gjør det mulig å følge befolkningens sammensetning, studere endringer i velferdsordninger og analysere utdanningsmønstre over tid. Dette gir et viktig kunnskapsgrunnlag for politikkutvikling, og offentlig planlegging. Registerbasert statistikk bidrar dermed ikke bare til bedre oversikt – den gjør det også mulig å stille og besvare viktige spørsmål om hvordan samfunnet fungerer og endrer seg.

Men registerdata brukes ikke bare til å lage offisiell statistikk. De har også blitt en viktig datakilde for samfunnsforskning. Registerdata kan åpne for analyser av store populasjoner, livsløpsstudier og koblinger mellom ulike samfunnsområder, som utdanning, arbeid, helse og velferd. Nettopp derfor er forståelse for registerdata også viktig for alle som ønsker å bruke dem i egne forskningsprosjekter.
