# Definisjon

Du har kanskje lagt merke til at ordet registerdata ofte dukker opp når det beskrives hvilket datagrunnlag som er brukt i statistikk eller forskningsartikler. Ofte blir det bare nevnt i forbifarten, uten noen nærmere forklaring. Det virker å være en slags implisitt forventning om at alle vet hva registerdata er, hvordan de blir til, og hva de kan brukes til. For mange som møter begrepet for første gang, kan det derfor være uklart hva som egentlig ligger i det.

{% hint style="info" %}
Registerdata er opplysninger som samles inn av offentlige myndigheter for å løse praktiske oppgaver i samfunnet, som for eksempel skattlegging, utbetaling av trygdeytelser eller administrasjon av helsetjenester. Selv om hovedformålet er forvaltning, brukes disse dataene også som grunnlag for statistikk og forskning fordi de gir systematisk informasjon om store deler av befolkningen over tid.
{% endhint %}

For å forstå registerdata, er det nyttig å vite hva som kjennetegner dem.



**Registerdata er ikke samlet inn for å utarbeide statistikk eller besvare forskningsspørsmål**

Registerdata skiller seg fra mange andre datakilder ved at de ikke er samlet inn primært for statistikk eller forskning. Formålet er i utgangspunktet å hjelpe offentlige etater med å gjøre jobben sin. For eksempel registrerer Nav opplysninger om arbeidssøkere som trenger arbeidsrettet oppfølging, slik at de kan gi best mulig bistand eller vurdere rett til ytelser. Skattemyndighetene samler inn informasjon om lønn og inntekt gjennom selvangivelsen for å kunne beregne skatt. Helsevesenet registrerer hvilken behandling folk får, både for å sikre oppfølging av den enkelte pasient og for å holde oversikt over ressursbruk. Kommunene benytter opplysninger fra folkeregisteret for å vite hvem som bor hvor, slik at de kan sende ut stemmesedler eller tildele skoleplass. Først i ettertid kan opplysningene tilrettelegges for statistikk og analyser som besvarer forskningsspørsmål.



**Data om hele befolkningen eller alle i en bestemt gruppe**

I motsetning til spørreundersøkelser som bare omfatter et utvalg av befolkningen, er mange registre nærmest komplette. Avhengig av de administrative registrene som statistikken eller analysen er basert på, kan de omfatte alle som bor i Norge, alle som mottar en bestemt ytelse, eller alle som har mottatt en gitt oppfølging fra helsevesenet. Det betyr at man slipper å trekke utvalg og beregne feilmarginer, og at man kan gjøre analyser for små undergrupper som ellers ville vært for små til å studere, som for eksempel personer med sjeldne diagnoser eller arbeidstakere i spesialiserte yrker.



**Data over tid – med presise tidspunkt**

Registerdata har også en viktig tidsdimensjon. De fleste opplysningene er registrert med et klart definert tidspunkt eller periode, for eksempel når en person begynner i en jobb, får vedtak om stønad, flytter til en ny kommune, eller fullfører utdanning. Dette gjør det mulig å følge personer over tid og analysere utvikling, sammenhenger og konsekvenser. Slike data åpner for såkalte livsløpsanalyser (?).



**Koblingsmuligheter – data fra flere registre**

Alle som er bosatt i Norge har et 11-sifret personnummer. Det er unikt for hver enkelt, og brukes som identifikator i de fleste offentlige registre. Dette gjør det mulig å koble opplysninger om samme person på tvers av administrative systemer. For eksempel kan man koble utdanning fra Utdanningsregisteret med inntekt fra Skatteetaten eller trygdehistorikk fra Nav. Når slike koblinger gjøres på en trygg og forskriftsmessig måte, gir det helt spesielle muligheter til å studere komplekse sammenhenger, som hvordan helse henger sammen med arbeid, eller hvordan foreldres utdanningsnivå påvirker barnas livssjanser.



**Høy kvalitet – men ikke uten feil**

Fordi registerdata ofte brukes til viktige rettigheter og plikter (som utbetalinger og skatt), har folk som regel sterk motivasjon for å rapportere korrekt, og myndighetene har rutiner for å sikre kvalitet. Samtidig må man være klar over at dataene kan inneholde feil, være ufullstendige, eller ha endret definisjoner over tid. Det er derfor viktig å sette seg inn i hvordan variablene er definert og hva de faktisk måler.

&#x20;

**Kort oppsummert: Hva kjennetegner registerdata?**

·       De er samlet inn av offentlige myndigheter for administrative formål, ikke forskning.

·       De dekker store deler av befolkningen, ofte hele populasjoner.

·       De er strukturert over tid, med informasjon om når ting skjer.

·       De kan kobles på individnivå med andre registre.

·       De har ofte høy kvalitet, men må alltid vurderes kritisk.\
