---
description: Et registerdatasett blir til
---

# Fra saksbehandling til statistikk og analyse

Når du leser statistikk eller forskning som bygger på registerdata, er det lett å glemme hvor disse opplysningene faktisk stammer fra. Nesten all registerbasert statistikk starter med at noen, en saksbehandler, en lege, en arbeidsgiver eller en innbygger selv, registrerer opplysninger i et offentlig system. Dette skjer som en del av forvaltningens løpende arbeid, og dataene samles i første omgang inn for å løse praktiske og administrative oppgaver: å tildele ytelser, vurdere rettigheter, føre tilsyn, planlegge tjenester og følge opp enkeltpersoner. Men etter hvert som disse opplysningene struktureres og lagres, får de også et potensial for gjenbruk, blant annet i statistikk og forskning.

&#x20;

Verdikjeden fra saksbehandling til forskning består gjerne av fire hovedledd:

<figure><img src="../.gitbook/assets/Registrering av opplysninger.png" alt="" width="228"><figcaption></figcaption></figure>

&#x20;

1. **Registrering av opplysninger:** Dette skjer når offentlige etater samler inn data som en del av sin virksomhet. For eksempel registrerer Skatteetaten inntekter basert på arbeidsgiveres og skattyteres innrapportering, mens Nav fører løpende opplysninger om arbeidsledighet, sykdom og deltakelse i tiltak i sine fagsystemer. Informasjonen som registreres kan være alt fra faktiske hendelser (f.eks. «startdato for tiltak») til kategoriseringer (f.eks. «sivilstand», «hoveddiagnose»).
2. **Uttrekk og tilrettelegging:** Når et forvaltningsorgan eller en statistikkprodusent skal bruke dataene til analyseformål, må de hentes ut fra saksbehandlingssystemene. Uttrekkene skjer gjerne på bestemte tidspunkter (f.eks. én gang i måneden), og dataene må deretter struktureres og renses. Dette kan innebære å slå sammen informasjon fra flere ulike systemer, kode om kategorier, og sikre at opplysningene er logiske og konsistente over tid. Ofte kobles dataene også med opplysninger fra andre registre som for eksempel Folkeregisteret, for å få med viktig kontekst som alder, kjønn eller bosted.
3. **Utvikling og produksjon av statistikk:** Etter tilrettelegging kan dataene brukes til å lage offisiell statistikk. Statistisk sentralbyrå (SSB) er hovedprodusent av offisiell statistikk i Norge, men også andre etater som Nav, Helsedirektoratet og Utdanningsdirektoratet lager statistikker basert på registerdata. Dette innebærer at dataene aggregeres, bearbeides og presenteres i form av tall og figurer, som beskriver utvikling over tid eller forskjeller mellom grupper, for eksempel hvor mange som er arbeidsledige i ulike fylker, eller hvordan fullføringsgraden i videregående opplæring varierer etter foreldres utdanningsnivå.
4. **Tilgjengeliggjøring for forskning:** Når dataene er kvalitetssikret og strukturert, kan de også benyttes til forskning. Dette skjer enten gjennom løsninger som gir tilgang til ferdig tilrettelagte datasett (for eksempel microdata.no), eller ved at forskere søker om tilgang til individdata for egne analyser. I begge tilfeller må datasikkerhet og personvern ivaretas, og det stilles krav til etiske vurderinger og godkjenninger. For forskeren betyr dette at de kan bruke data som i utgangspunktet er samlet inn til helt andre formål, som saksbehandling eller …, til å belyse store og viktige samfunnsspørsmål.

&#x20;

Nedenfor følger et konkret eksempel fra Nav på hvordan dette skjer i praksis.

&#x20;

**Registrering av opplysninger**

Når en person tar kontakt med Nav for å få hjelp til å komme i arbeid, blir vedkommende møtt av en veileder som kartlegger livssituasjonen og behovene for oppfølging. Underveis i denne samtalen registrerer veilederen en rekke opplysninger i Navs saksbehandlingssystem, ARENA. Dette kan være bakgrunnsinformasjon som alder, kjønn, bosted og utdanning, men også opplysninger om hvilke tiltak personen deltar i – som for eksempel arbeidspraksis, lønnstilskudd eller annen oppfølging. Hovedformålet med registreringen er å sikre god oppfølging, dokumentere hvilke tjenester som gis, og sørge for at sakene behandles korrekt og i tråd med regelverket.



**Uttrekk og tilrettelegging**

Ved utgangen av måneden gjøres det videre systematiske uttrekk fra ARENA. Uttrekket er ment å gi et øyeblikksbilde av situasjonen på et gitt tidspunkt – for eksempel hvor mange personer som deltar i arbeidsmarkedstiltak på akkurat dette tidspunktet. Før opplysningene kan brukes videre, må de kvalitetssikres. Det innebærer blant annet å kontrollere at dataene er fullstendige og logiske (for eksempel at start- og sluttdatoer henger sammen), og å koble dem med informasjon fra andre registre, som Folkeregisteret for å få inn alder, kjønn og bosted. Først når disse stegene er gjort, er dataene klare for å danne grunnlaget for offisiell statistikk.



**Utvikling og produksjon av statistikk**

De kvalitetssikrede dataene brukes deretter til å lage statistikker som beskriver hvem som deltar i ulike tiltak, hvor mange som deltar, og hvordan dette fordeler seg etter variabler som kjønn, alder og region. Nav publiserer slike statistikk jevnlig, både på egne nettsider og i rapporter, og dataene inngår også i tverretatlige samarbeidsprosjekter og meldinger til departementet. Dette gir beslutningstakere og offentligheten kunnskap om hvordan tiltakene brukes og hvilke grupper som deltar, og legger grunnlag for vurdering av behov, prioriteringer og politikkutvikling.



**Tilgjengeliggjøring for forskning**

De samme dataene som brukes til statistikk, kan også stilles til rådighet for forskning, under strenge krav til personvern og datasikkerhet. Forskere kan få tilgang gjennom portaler som microdata.no, eller ved å søke om tilgang til mer detaljerte individdata for spesifikke prosjekter. Dermed kan opplysningene som ble registrert av veilederen i møte med brukeren i Nav, inngå i analyser som for eksempel undersøker hvilke tiltak som virker best for ulike grupper, hvor lang vei det er fra tiltak til en ordinær jobb, eller hvilke faktorer som øker risikoen for å falle ut av arbeidsmarkedet.

&#x20;
