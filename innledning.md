---
description: Hvorfor er denne innføringen nyttig for deg?
icon: '1'
---

# Innledning

Når du som student eller forsker skal i gang med et prosjekt, må du tidlig ta stilling til hva slags data som best kan bidra til å besvare forskningsspørsmålene dine. Hvis du for eksempel ønsker å vite hvordan en gruppe opplever en bestemt situasjon eller et fenomen, kan kvalitative intervjuer være en god metode. De gir deg mulighet til å samle inn personlige erfaringer og få innsikt i hvordan mennesker forstår og tolker sine erfaringer. Hvis du i stedet ønsker å samle inn informasjon fra mange personer for å finne ut hvor utbredt en bestemt holdning eller opplevelse er, kan en spørreundersøkelse være et godt valg. Med en spørreundersøkelse kan du systematisk måle og sammenligne svar fra et større utvalg, og på den måten få oversikt over mønstre og sammenhenger i datamaterialet.

Innenfor begge disse metodiske retningene finnes det et rikt utvalg av fagbøker som gir hjelp til hele prosessen – fra utforming av intervjuguider og spørreskjemaer, til analysemetoder og håndtering av vanlige utfordringer som lav svarprosent og skjevt utvalg. Slike lærebøker eller veiledere gjør det enklere å planlegge og gjennomføre undersøkelser med god kvalitet.

De gir praktiske råd om hvordan man kan sikre at datainnsamlingen blir pålitelig og at analysene gir gyldige svar på forskningsspørsmålene. Med denne støtten er det mulig for både studenter og nye forskere å komme raskt i gang med egne prosjekter.

Men hva om du ønsker å undersøke hvordan inntekt utvikler seg over et helt livsløp, hvordan utdanningsvalg påvirker sjansene for å få jobb, eller om det er sammenheng mellom sykdom i ung alder og senere bruk av trygdeytelser? Slike problemstillinger krever store mengder data som følger personer over tid. Da kan registerdata være en uvurderlig kilde til informasjon. Dette har gjort at slike data i dag spiller en sentral rolle i samfunnsforskning. De danner også grunnlaget for en stor del av den offisielle statistikken som publiseres av Statistisk sentralbyrå (SSB), for eksempel statistikk om befolkning, arbeidsmarked og helse. Forskning basert på registerdata er også en viktig kilde til kunnskap for politikkutvikling, evalueringer av offentlige tiltak og vurderinger av hvordan velferdsordninger fungerer i praksis. Slik gir registerdata myndigheter og beslutningstakere et solid grunnlag for å utvikle og forbedre offentlige tjenester. Likevel finnes det få lærebøker som forklarer hva registerdata faktisk er, hvordan de blir til, og hvordan de kan brukes i forskning. Mange som ønsker å ta i bruk slike data, må lære seg dette på egen hånd – ofte gjennom prøving og feiling, uformell opplæring eller ved å finne fram i tekniske dokumenter som kan være både omfattende og krevende å forstå.

&#x20;



Når du har lest denne boka (eventuelt gjennomført denne modulen), skal du kunne: &#x20;

* forstå hva registerdata er, hvordan de oppstår, og hvordan de bearbeides for å kunne brukes i forskning.
* få innsikt i hvordan ulike registre er bygget opp, og hvilke muligheter som finnes for å koble datasett på en sikker måte.
* identifisere vanlige fallgruver og utfordringer knyttet til bruk av registerdata.
* vite hvordan forskere kan få tilgang til registerdata, enten gjennom løsninger som microdata.no eller ved å søke om tilgang til individdata (mikrodata med k).
* &#x20;gjøre rede for de juridiske og etiske rammene for bruk av persondata, inkludert søknadsprosesser, personvern og forskningsetiske krav.

&#x20;

Boka (modulen) kombinerer praktiske råd med konkrete eksempler, slik at du skal bli tryggere på hvordan du kan bruke registerdata for å svare på egne forskningsspørsmål og utvikle solide analyser. Ved å mestre bruken av registerdata åpner du døren til et av samfunnsforskningens mest kraftfulle verktøy – og får tilgang til data som kan gi innsikt i store og viktige samfunnsspørsmål.
